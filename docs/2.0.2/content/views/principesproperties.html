<html class="frame"><head><meta http-equiv="Content-Type" content="text/html;charset=utf-8"><title>Principes</title><script type="text/javascript" src="../../lib/jquery/jquery.min.js"></script><link type="text/css" rel="stylesheet" href="../../lib/bootstrap/css/bootstrap.min.yeti.css"><script type="text/javascript" src="../../lib/bootstrap/js/bootstrap-3.3.2.min.js"></script><link type="text/css" rel="stylesheet" href="../../lib/bootstrap/css/bootstrap.min.yeti.css"><link type="text/css" rel="stylesheet" href="../../css/model.css"><script type="text/javascript" src="../../js/frame2.js"></script></head><body><style>p,ul,ol {font-size: 14px;}h1 {color: #000088;font-family: "Open Sans","Helvetica Neue",Helvetica,Arial,sans-serif;font-size: 150%;font-weight:bold;}h2 {color: #000088;font-family: "Open Sans","Helvetica Neue",Helvetica,Arial,sans-serif;font-size: 120%;font-weight:bold;}h3 {color: #000088;font-family: "Open Sans","Helvetica Neue",Helvetica,Arial,sans-serif;font-size: 110%;font-weight:bold;}li {list-style: disc;}</style><div class="panel panel-default root-panel"><div class="panel-heading root-panel-heading"><b>Principes</b></div><div class="panel-body root-panel-body"><b>1.1. Gegevens die kunnen worden gedeeld zijn vindbaar, toegankelijk, interoperabel en herbruikbaar</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Het beschikbaar stellen van gegevens voor hergebruik leidt tot meer transparantie, efficiëntie en innovatie. De wet open overheid onderstreept het belang van openbaarheid van publieke informatie voor de democratische samenleving. Voor het kunnen hergebruiken van gegevens zijn hun vindbaarheid, toegankelijkheid, interoperabiliteit en herbruikbaarheid zoals bedoeld met de FAIR-principes essentieel. Zij zorgen ervoor dat anderen in staat zijn om te begrijpen wat eigenschappen van de gegevens zijn, wat ze betekenen en of ze bruikbaar zijn voor hun eigen doeleinden. Ze zorgen er ook voor dat de gegevens eenvoudig verkregen kunnen worden.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Gegevens zijn voorzien van metagegevens, en zijn gepubliceerd in relevante catalogi; gegevens die landelijk waardevol zijn, zijn landelijk vindbaar (vindbaar).<br>2. Gegevens en hun metagegevens zijn voorzien van wereldwijd unieke en stabiele identificaties (vindbaar).<br>3. Metagegevens zijn rijk en bevatten ook informatie over de context, het oorspronkelijke gebruiksdoel, kwaliteit en karakteristieken van gegevens (vindbaar).<br>4. Gegevens kunnen worden benaderd via standaard, open en algemeen implementeerbare protocollen (toegankelijk).<br>5. Gegevens zijn beschreven in een gegevensmodel waarin hun syntax en betekenis zijn gedefinieerd en dat beschikbaar is een gestandaardiseerd open formaat zoals MIM (interoperabel).<br>6. Metagegevens beschrijven gebruiksbeperkingen, -rechten en -plichten en de herkomst van de gegevens (herbruikbaar).</td></tr></tbody></table><b>1.2. Gegevensuitwisseling is gebaseerd op open standaarden</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Het tot stand brengen  van uitwisseling van gegevens kost vaak veel inspanning, doordat gegevens ontworpen zijn in een eigen context en er allerlei vertalingen nodig zijn om ze bruikbaar te maken in een andere context. Door gebruik te maken van uitwisselstandaarden wordt de variatie beperkt en zijn er minder vertalingen nodig. Open standaarden zorgen er ook voor dat leveranciersafhankelijkheden zoveel mogelijk worden voorkomen. In Nederland is het sturen op standaarden geformaliseerd in Forum Standaardisatie, die veel energie stopt in het bepalen en aanwijzen van standaarden die breed zouden moeten worden ingezet. In de Wet digitale overheid is beschreven dat in algemene maatregelen van bestuur bepaalde standaarden ook wettelijk verplicht kunnen worden gesteld.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. De standaarden op de “pas toe of leg uit” lijst van Forum Standaardisatie worden als eis meegegeven bij de selectie of ontwikkeling van systemen en gegevensuitwisselingen (of er wordt expliciet uitgelegd waarom ze niet van toepassing zijn).<br>2. De standaarden op de lijst van aanbevolen standaarden worden serieus overwogen en de overweging tot al dan niet gebruik van de aanbevolen standaarden wordt vastgelegd.<br>3. De standaarden zoals beschreven in de streefbeeldafspraken worden per direct doorgevoerd op alle ICT-systemen en -diensten.<br>4. Als er in een specifieke context geen toepasbare standaarden op de lijsten van Forum Standaardisatie staan, dan wordt gebruik gemaakt van internationale standaarden, of anders nationale standaarden en wordt overwogen deze aan te melden bij Forum Standaardisatie.<br>5. Nederlandse standaarden zijn voorbereid op gebruik in andere landen en er wordt onderzocht of deze kunnen worden ingebracht in internationale standaardisatie-organisaties.<br>6. Als er nog geen standaard bestaat voor een specifiek gebied, dan wordt onderzocht of er zelf een standaard kan worden ontwikkeld.</td></tr></tbody></table><b>1.3 De kwaliteit van gegevens is afgestemd op het gebruik</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Het is belangrijk dat gebruikers beschikken over gegevens die optimaal aansluiten bij hun eigen behoeften en gebruik. Daarbij is de kunst om een balans te vinden tussen kwaliteit en kosten. Een hele hoge kwaliteit leidt al snel tot onacceptabele kosten. De vraag is dus wat nodig is in een specifieke context. Dit vraagt vooral bewuste afwegingen. Als slechts een klein deel van de gebruikersgroep hoge eisen stelt, dan is de vraag of dat hogere kosten voor alle gebruikers rechtvaardigt. Daarnaast zijn er ook eisen waar bronhouders gewoonweg niet aan kunnen voldoen. Het terugmelden van mogelijke fouten is een belangrijke maatregel voor het verhogen van de gegevenskwaliteit. In meer algemene zin is afstemming tussen bronhouders en afnemers essentieel.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. De eisen die gebruikers stellen aan de kwaliteit van gegevens worden door de (afnemer)organisatie gebundeld en expliciet gemaakt in elke gebruikscontext.<br>2. Als afnemers specifieke kwaliteitseisen stellen en overeenkomen met de bronhouder dan worden deze vastgelegd in een overeenkomst met de aanbieder.<br>3. De huidige kwaliteit van gegevens wordt expliciet gemeten en inzichtelijk gemaakt in de metagegevens, op een voor gebruikers begrijpelijke wijze.<br>4. Aanbieders bieden de mogelijkheid om vermoedelijke fouten in registraties terug te melden (ook aan burgers en bedrijven) en routeren meldingen naar de verantwoordelijke bronhouder.<br>5. Als er een verschil is tussen de eisen die worden gesteld vanuit gebruik en de huidige kwaliteit dan vindt hierover afstemming tussen bronhouder en afnemers plaats en wordt een afweging tussen kosten en baten van mogelijke maatregelen gemaakt.<br>6. Er is periodieke afstemming tussen bronhouders en afnemers over de mate waarin gegevens (blijven) voldoen aan de gestelde kwaliteitseisen.</td></tr></tbody></table><b>1.4. Gegevensdiensten zijn afgestemd op de behoeften van afnemers</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Afnemers willen worden ondersteund in hun specifieke informatie- of gegevensbehoefte. Ze willen deze bij voorkeur met een zo klein mogelijke inspanning ontvangen en gegevens liever ook niet zelf combineren en vertalen, als andere partijen dat voor ze kunnen doen tegen dezelfde of lagere kosten. Ze ontvangen gegevens bij voorkeur ook in hun eigen taal en in een formaat dat ze zelf direct kunnen gebruiken. Ze willen ook niet geconfronteerd worden met gegevens die ze niet nodig hebben. Dat sluit ook niet aan bij het principe van dataminimalisatie zoals beschreven in de AVG en levert alleen maar extra complexiteit en afhankelijkheden. Tegelijkertijd is ook de herbruikbaarheid van gegevensdiensten belangrijk en zal er dus een balans moeten worden gevonden tussen generiek en specifiek. Als slechts een klein deel van de afnemers specifieke eisen stelt dan is het de vraag of dat hogere kosten voor alle afnemers rechtvaardigt.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. De inhoud, omvang, taal, formaat en protocol van gegevensdiensten zijn afgestemd op de informatie- of gegevensbehoeften van groepen van afnemers.<br>2. Als meerdere afnemers een soortgelijke informatie- of gegevensbehoefte hebben dan wordt onderzocht of hiervoor een gemeenschappelijke gegevensdienst kan worden ingericht.<br>3. Als meerdere afnemers gegevens willen in een andere taal, formaat of protocol dan de aanbieder kan of wil leveren dan wordt onderzocht of een voorziening deze vertalingen kan verzorgen.</td></tr></tbody></table><b>1.5. De bron van de gegevens is leidend</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Het is belangrijk dat duidelijk is waar gegevens vandaan komen. Gegevens worden onderhouden in een bron. De bron is de plaats waar de kwaliteit van gegevens wordt bewaakt. Specifieke eisen m.b.t. performance of beschikbaarheid kunnen het lastig maken om gegevens technisch ook direct uit de bron op te halen. In een bepaalde gebruikscontext kan een gegevensdienst op een gecontroleerde kopie als verstrekkingspunt worden aangewezen (ervan uitgaande dat deze voldoet aan de gestelde kwaliteitseisen). De bron is wel de plaats waarnaar gerefereerd moet worden, omdat het de plaats is waar gegeven hun legitimiteit aan ontlenen. Als een intermediair gegevens inhoudelijk bewerkt (op basis van afleidingsregels) dan ontstaan er feitelijk andere gegevens en dus een nieuwe (afgeleide) bron.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Er zijn bronnen aangewezen voor specifieke soorten gegevens.<br>2. In gebruikscontexten kunnen verstrekkingspunten worden aangewezen voor specifieke gegevens, waarbij wettelijke bepalingen leidend zijn.<br>3. Verstrekkingspunten zijn gecontroleerd, voldoen aan gestelde kwaliteitseisen en daar wordt periodiek op gemonitord.<br>4. Gegevens worden opgehaald bij en/of ontvangen van de bron of een verstrekkingspunt.<br>5. Als gegevens met een hoge actualiteit (of juist historische gegevens) nodig zijn dan worden deze direct bij de bron of een verstrekkingspunt geraadpleegd.<br>6. Het verwijzen naar een bron heeft de voorkeur boven het maken van een kopie van gegevens uit die bron.<br>7. Er wordt geen lokale kopie van gegevens gemaakt, tenzij er specifieke eisen zijn die daarom vragen.<br>8. Raadplegen, zoeken en selecteren van gegevens bij een bron heeft de voorkeur boven het uitwisselen van gegevens. <br>9. Het is voor gebruikers duidelijk op welke bronnen de gegevens die zij zien zijn gebaseerd.</td></tr></tbody></table><b>1.6. Burgers en organisaties hebben regie over hun eigen gegevens</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">De Europese datastrategie stelt dat mensen meer invloed moeten krijgen over hun gegevens en dat zij daarom middelen en bevoegdheden nodig hebben om te beslissen wat er met hun gegevens gebeurt, als er geen wettelijke grondslag is voor hun verwerking. Voor burgers zijn rechten bij de verwerking van persoonsgegevens voor een deel al geborgd in de AVG. In de herziene eIDAS-verordening krijgen burgers en organisaties de mogelijkheid om hun gegevens via eigen wallets te verstrekken aan partijen. Datasoevereiniteit is een belangrijk uitgangspunt bij gegevensruimtes en betekent dat organisaties zelf willen kunnen bepalen aan wie ze hun gegevens verstrekken.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Private afnemers bieden burgers of organisaties de keuzemogelijkheid om gegevens over henzelf via een wallet aan te leveren.<br>2. Publieke afnemers die gegevens over burgers of organisaties nodig hebben, die nog niet bekend zijn bij de overheid bieden de keuzemogelijkheid om gegevens via een wallet aan te leveren.<br>3. Aanbieders bieden burgers en organisaties de mogelijkheid om hun gegevens te downloaden inclusief een verifieerbare verklaring, zodat ze deze zelf kunnen delen met partijen of opnemen in hun wallet.<br>4. Burgers (en liefst ook organisaties) kunnen hun gegevens inzien en hebben inzicht in wanneer, met wie en waarom gegevens over henzelf zijn uitgewisseld.<br>5. Organisaties zorgen dat toegang tot gevoelige gegevens alleen mogelijk is nadat de daaraan gerelateerde autorisatieregels zijn gecontroleerd.</td></tr></tbody></table><b>1.7. Persoonsgegevens zijn beschermd bij het uitwisselen van gegevens</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">De Europese datastrategie stelt dat het belang van de burger altijd op de eerste plaats moet komen, in overeenstemming met de Europese waarden, grondrechten en regels. Het is belangrijk om te voldoen aan eisen rondom privacy en informatiebeveiliging bij het uitwisselen van gegevens. Daarbij vragen met name persoonsgegevens aandacht omdat deze inherent privacygevoelig zijn en de uitwisseling alleen onder specifieke condities mogelijk is. Anderzijds wordt privacy vaak onterecht als blokkade gezien voor de uitwisseling van gegevens. Eisen aan de bescherming van persoonsgegevens (en daarmee privacy) zijn gesteld in de Algemene Verordening Gegevensbescherming. </td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. De wettelijke grondslag en doelbinding van de gegevensuitwisseling zijn expliciet gemaakt door de afnemer, die deze op een later moment ook kan aantonen.<br>2. Voorafgaand aan het uitwisselen van gegevens vindt expliciete toetsing op privacy (door afnemer) en informatiebeveiliging plaats.<br>3. Gegevensdiensten die persoonsgegevens ontsluiten zijn alleen toegankelijk voor geauthenticeerde en geautoriseerde afnemers.<br>4. Gegevens die worden uitgewisseld zijn geclassificeerd (in termen van beschikbaarheid, integriteit en vertrouwelijkheid) en op basis van deze classificatie zijn relevante maatregelen genomen.<br>5. De persoonsgegevens die worden uitgewisseld zijn geanonimiseerd, gepseudonimiseerd of versleuteld (kan ook op transportniveau).<br>6. De persoonsgegevens die worden uitgewisseld zijn beperkt tot het hoogst noodzakelijke.<br>7. Waar mogelijk en waardevol wordt gebruik gemaakt van Privacy Enhancing Technologies om privacy te borgen.</td></tr></tbody></table><b>1.8. Uitwisseling van gegevens wordt gelogd als deze later aantoonbaar moet zijn</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Logging van gegevensuitwisselingen (verzendingen en ontvangsten) maakt het mogelijk om op een later moment aan te tonen dat gegevensuitwisselingen hebben plaatsgevonden (onweerlegbaarheid). Dat is met name relevant bij de uitwisseling van persoonsgegevens, maar bijvoorbeeld ook bij het aanleveren van gegevens aan een landelijke registratie. Het faciliteert verder foutanalyse, procesanalyse, misbruikdetectie, forensisch onderzoek en onderlinge verrekening van diensten. Auditlogging is in het algemeen een plicht vanuit het perspectief van informatiebeveiliging. </td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Bronhouders afspraken maken met aanbieders over onweerlegbaarheid en logging.<br>2. Aanbieders loggen (metagegevens van) berichten die zijn verzonden, afnemers loggen (metagegevens van) berichten die zijn ontvangen als de uitwisseling later aantoonbaar moet zijn.<br>3. De logs van verzonden en ontvangen berichten zijn aan elkaar te relateren op basis van een gemeenschappelijke identificatie, zodat berichten die volgen uit één trigger aan elkaar gerelateerd kunnen worden.<br>4. Als hoge eisen aan onweerlegbaarheid worden gesteld dan worden aanvullende maatregelen overwogen, zoals het ondertekenen van berichten of het delegeren van logging naar een derde partij (clearing house).<br>5. De bewaartermijn van logs wordt expliciet bewaakt en gerespecteerd.</td></tr></tbody></table><b>2.1. Gegevensuitwisseling is federatief georganiseerd</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">De Europese datastrategie beoogt gegevensuitwisseling tussen en binnen sectoren te stimuleren middels gegevensruimtes. Inherent ligt de kennis van specifieke gegevens bij partijen in specifieke domeinen. Het is daarom het meest logisch om domeinen zelf verantwoordelijkheid te geven voor hun eigen gegevens. Binnen domeinen gelden ook specifieke eisen en zijn specifieke afspraken nodig. Tegelijkertijd zouden bepaalde gegevens ook buiten domeinen beschikbaar moeten zijn voor hergebruik. Samenwerkingen in domeinen kunnen starten tussen twee partijen, maar hebben vaak de potentie om te groeien. Voor het creëren van duurzame samenwerkingen is het afstemmen met andere mogelijke partijen belangrijk. Als wordt samengewerkt dan kunnen kosten en baten op een eerlijke manier worden gedeeld en kan worden geprofiteerd van schaalvoordeel. Hierdoor kunnen de drempels tot verdere samenwerking worden verlaagd voor nieuwe spelers.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Gegevens worden decentraal, in domeinen, beheerd door partijen met de inhoudelijke domeinkennis.<br>2. Domeinen zijn er zelf voor verantwoordelijk om hun gegevens aan te bieden, conform landelijke afspraken en standaarden voor breder hergebruik.<br>3. Binnen domeinen wordt expliciete samenwerking gezocht tussen partijen die behoefte hebben aan dezelfde soorten gegevens.<br>4. Er is een domeinregisseur die de leiding neemt in het organiseren van de samenwerking en het maken, monitoren, evalueren en bijstellen van afspraken.<br>5. Er wordt breed afgestemd met partijen in het domein om te komen tot samenwerkingsafspraken, zodat deze duurzaam zijn.<br>6. Er wordt onderzocht of er binnen de context van specifieke samenwerkingsverbanden specifieke voorzieningen wenselijk zijn die gegevensuitwisseling kunnen vereenvoudigen.<br>7. Er zijn binnen specifieke domeinen duidelijke en eerlijke afspraken over wie waarvoor betaalt, zodat bepaalde partijen niet met onevenredig hoge kosten worden geconfronteerd.</td></tr></tbody></table><b>2.2. Voorwaarden en afspraken zijn expliciet en inzichtelijk</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Bronhouders willen hun gegevens beschermen. Vanuit de AVG is belangrijk dat een verwerkingsverantwoordelijke duidelijke afspraken maakt met verwerkers in verwerkingsovereenkomsten. In meer algemene zin is belangrijk dat rechten, plichten en aansprakelijkheden goed zijn geborgd. Als bepaalde afspraken generiek kunnen worden gemaakt, landelijk of in de context van een domein, dan heeft dat de voorkeur omdat het de noodzaak tot bilaterale afspraken minimaliseert. Inzicht in overeengekomen gegevensuitwisselingen (gegevensdeelrelaties) is wenselijk om transparantie te bieden over (her)gebruik van gegevens aan partijen binnen en buiten de overheid. Als voorwaarden en afspraken in machineleesbare vorm beschikbaar zijn dan kunnen ze geautomatiseerd worden getoetst. </td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Bronhouders maken hun voorwaarden (rechten, plichten en beperkingen) expliciet en leggen relevante aspecten ervan vast als metagegevens.<br>2. Afspraken worden bij voorkeur generiek gemaakt, landelijk of binnen een domein.<br>3. Voorwaarden en aansprakelijkheden zijn in wetten, formele afspraken en/of overeenkomsten geborgd.<br>4. Bronhouders en/of aanbieders maken waar nodig specifieke afspraken met afnemers, zoals over specifieke kwaliteitseisen.<br>5. Overeengekomen gegevensuitwisselingen worden vastgelegd en publiek inzichtelijk gemaakt (tenzij daar specifieke beperkingen voor gelden).<br>6. Waar mogelijk en waardevol worden relevante voorwaarden in machineleesbare vorm omgezet en geautomatiseerd getoetst bij de uitwisseling.<br>7. Afspraken worden periodiek door aanbieder en afnemers getoetst aan de realisatie, geëvalueerd en bijgesteld.</td></tr></tbody></table><b>3.1. Gemeenschappelijke begripsvorming is het startpunt</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Taal is een belangrijke basis voor het creëren van wederzijds begrip. Het is tevens een essentiële basis voor gegevens, die een concrete invulling geven aan taal. Als we dus niet dezelfde begrippen hanteren of niet weten hoe bepaalde begrippen zich tot elkaar verhouden, dan zullen de gegevens ook niet uitwisselbaar zijn. Afstemming over begrippen zou zo vroeg mogelijk moeten starten, nog voordat wet- en regelgeving wordt opgesteld. Dat wat in de wet- en regelgeving is opgenomen is nu eenmaal de formele basis voor gegevens en informatievoorziening en kan niet eenvoudig van afgeweken worden. Standaardisatie van begrippen is niet altijd haalbaar, omdat ze vaak een specifieke contextuele betekenis hebben.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. In alle domeinen worden de daarin gehanteerde begrippen expliciet gemaakt, inclusief de wet- en regelgeving waar zij op gebaseerd zijn.<br>2. Begrippen worden gedeeld zodat deze vindbaar en toegankelijk zijn voor anderen.<br>3. Begrippen worden gestandaardiseerd waar mogelijk zodat ze alleen van elkaar verschillen als er inherent andere betekenissen bij horen.<br>4. Bij de ontwikkeling van wet- en regelgeving wordt multidisciplinair gewerkt aan gemeenschappelijke begripsvorming.<br>5. In alle relevante documentatie, ontwerp en modellen in het domein wordt verwezen naar de begrippen, zodat ze beter vindbaar zijn en "by design" met elkaar samenhangen.<br>6. Het eigenaarschap van begrippen wordt duidelijk belegd, zodat het beheer ervan geborgd is.</td></tr></tbody></table><b>3.2. Metagegevens zijn begrijpelijk voor mensen</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Gebruikers willen op basis van metagegevens bepalen wat gegevens betekenen voor hun eigen gebruik en moeten deze daarvoor kunnen begrijpen. In de praktijk worden gebruikers te vaak te snel doorverwezen naar technische specificaties en ontbreekt een begrijpelijke functionele uitleg. Specialisten hebben daarnaast ook een verantwoordelijkheid voor het onderhouden van metagegevens, en moeten deze metagegevens dus ook kunnen begrijpen om ze te kunnen aanpassen. Bepaalde metagegevens worden gegenereerd uit andere (hoger liggende) metagegevens en zijn daarmee automatisch op een hoger niveau gedocumenteerd. Denk bijvoorbeeld aan schema’s, die worden gegenereerd op basis van een gegevensmodel.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Metagegevens op alle niveaus zijn voorzien van een definitie of omschrijving en als dat niet voldoende is, ook van een aanvullende toelichting en/of voorbeelden.<br>2. Metagegevens zijn geformuleerd in begrijpelijke taal, passend bij de doelgroepen.<br>3. Metagegevens zijn niet alleen beschikbaar in machineleesbare vorm, maar zijn ook voorzien van begrijpelijke documentatie.<br>4. Metagegevens zijn vastgelegd volgens open standaarden, zodat ze een breed herkenbare structuur en betekenis hebben.<br>5. Fysieke schema's verwijzen naar gegevensmodellen waarin hun betekenis is gedefinieerd.<br>6. Omschrijvingen en toelichtingen in metadata zijn digitaal toegankelijk.</td></tr></tbody></table><b>3.3. Gegevens worden contextrijk vastgelegd</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Het is belangrijk om de context en daarmee de herkomst van gegevens te kennen om hun betekenis goed te begrijpen. Dat is in het algemeen het doel van metagegevens. Metagegevens worden echter vaak niet goed vastgelegd omdat gebruikers het nut ervan niet goed begrijpen of omdat het te veel inspanning kost om ze vast te leggen. Door context expliciet en geautomatiseerd vast te leggen in metagegevens wordt de afhankelijkheid van mensen voor het vastleggen van metagegevens beperkt. Het belang van het expliciet maken van context door deze vast te leggen in metagegevens is groter als de afstand tussen inwinning en gebruik groter is.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Er wordt per gebruikscontext expliciet nagedacht welke metagegevens belangrijk zijn en vastgelegd moeten worden.<br>2. Metagegevens worden zoveel mogelijk gedurende een bedrijfsproces geautomatiseerd afgeleid uit de context en opgeslagen bij gegevens.<br>3. Het vastleggen van metagegevens is geïntegreerd in de reguliere applicaties waar gebruikers mee werken.<br>4. Waar mogelijk en waardevol worden metagegevens gegenereerd op basis van kunstmatige intelligentie, bijvoorbeeld om relevante trefwoorden, samenvattingen of toelichtingen te genereren.<br>5. Metagegevens die niet automatisch kunnen worden afgeleid, worden expliciet door gebruikers aan de gecreëerde gegevens toegevoegd zoals omschrijvingen.<br>6. Er worden in de metagegevens relevante contextgegevens beschikbaar gesteld zoals de organisatie of persoon die de gegevens gecreëerd heeft en welke gebeurtenis en/of activiteit ten grondslag lag aan het vastleggen van de gegevens.<br>7. In alle schakels in de keten van bronhouder tot gebruiker wordt relevante context toegevoegd, zoals over de bewerkingen die hebben plaatsgevonden en door wie.</td></tr></tbody></table><b>3.4. Metagegevens zijn aan elkaar verbonden</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Gegevens hebben metagegevens nodig om betekenis te krijgen en bruikbaar te zijn. Er zijn allerlei soorten metagegevens die verschillende aspecten van gegevens modelleren, zoals metagegevens die de betekenis beschrijven, metagegevens die de structuur beschrijven en metagegevens die beschrijven welke datasets beschikbaar zijn. Dit soort metagegevens moeten in relatie tot elkaar geïnterpreteerd worden, om echt waardevol te zijn. </td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Modelelementen in informatie- en gegevensmodellen zoals objecttypes en attribuutsoorten refereren expliciet naar de gedefinieerde begrippen die ze representeren.<br>2. In informatie- en gegevensmodellen wordt ook gerefereerd naar de beperkingsregels en afleidingsregels die van toepassing zijn.<br>3. Bij metagegevens over datasets zijn ook metagegevens beschikbaar over de objecttypen en attribuutsoorten van de in de dataset aanwezige gegevens.<br>4. Informatieobjecten zoals documenten en datasets zijn voorzien van begrippen zodat ze beter vindbaar zijn.<br>5. Bij gegevens die worden uitgewisseld is een verwijzing aanwezig naar het gebruikte schema.<br>6. Data-elementen in schema’s verwijzen expliciet naar de objecttypen en attribuutsoorten die ze representeren.<br>7. Er is bij de documentatie van diensten of operaties in gegevensdiensten beschreven welke beperkingsregels en afleidingsregels worden toegepast.</td></tr></tbody></table><b>3.5. Metagegevens zijn beschikbaar als Linked Data</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Het is belangrijk dat metagegevens aan elkaar verbonden zijn om maximaal context te geven aan gegevens en ze echt waardevol te maken. Praktisch is het daarvoor nodig om verbindingen te leggen tussen verschillende vormen van metagegevens. Linked Data standaarden zijn specifiek gericht op het verbinden van gegevens en zijn geoptimaliseerd om gegevens betekenisvol te publiceren op het web. Er zijn allerlei Linked Data standaarden die ook specifiek gericht zijn op metagegevens.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Metagegevens zijn beschikbaar in de wereldwijd veelgebruikte Linked Data vocabulaires voor metagegevens. <br>2. Nederlandse standaarden voor metagegevens bieden (ook) een Linked Data vocabulaire.<br>3. Voor wereldwijde standaarden voor metagegevens waarvoor geen Linked Data vocabulaires aanwezig zijn wordt een standaard vocabulaire ontwikkeld.<br>4. Op de raakvlakken tussen de standaarden wordt middels webadressen (IRI’s) verwezen naar gerelateerde metadatastandaarden.<br>5. Metagegevens zijn vindbaar in relevante catalogi zoals data.overheid.nl, developer.overheid.nl en de stelselcatalogus, die deze (ook) als Linked Data ontsluiten.</td></tr></tbody></table><b>3.6. De kwaliteit van gegevens is beschreven conform het landelijke raamwerk gegevenskwaliteit</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Het is belangrijk dat gebruikers eenvoudig inzicht kunnen krijgen in de kwaliteit van gegevens, zodat zij begrijpen of deze aansluiten bij hun eigen gebruik. Door de naamgeving en inhoud van dimensies voor gegevenskwaliteit te standaardiseren, zijn deze beter begrijpelijk voor afnemers. Het NORA raamwerk gegevenskwaliteit is gebaseerd op wereldwijde ISO standaarden, breed afgestemd binnen de Nederlandse overheid en is ook de basis voor het federatief datastelsel.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. In de metagegevens van datasets zijn beschrijvingen van de kwaliteitseisen(normen) en gerealiseerde kwaliteit beschreven conform de structuur van het NORA raamwerk gegevenskwaliteit.<br>2. Er is liefst ook een machineleesbare versie van de kwaliteit van de gegevens beschikbaar conform de DQV standaard.</td></tr></tbody></table><b>4.1. Gegevens worden geleverd vanuit herbruikbare gegevensdiensten</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Door vanuit hergebruik naar de clustering van functionaliteit en gegevens te kijken wordt voorkomen dat specifieke afnemers eigen specifieke gegevens en gegevensdiensten vragen. Hergebruik van gegevensdiensten is efficiënter en meer beheersbaar dan het gebruik van point-to-point koppelingen omdat het tot minder koppelingen leidt. Tegelijkertijd vraagt dataminimalisatie aandacht, waardoor hergebruik lastiger kan zijn.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Gegevensdiensten leveren een clustering van functionaliteit en gegevens die past bij de behoeften van een grote hoeveelheid afnemers.<br>2. Gegevensdiensten worden kenbaar gemaakt in developer.overheid.nl, data.overheid.nl en als het geografische gegevens betreft ook in het Nationaal Geo Register.<br>3. Aanbieders van gegevensdiensten bieden afnemers testfaciliteiten zoals een testomgeving, testdata en/of testscripts, met name als de gegevensdienst meer behelst dan het ontsluiten van open data.<br>4. Gegevensdiensten die zijn gerealiseerd als RESTful API voldoen aan de Nederlandse API-strategie en de REST API Design Rules.<br>5. Er zijn beschrijvingen van de serviceniveaus die gelden voor de gegevensdienst beschikbaar en deze serviceniveaus worden gemonitord door de aanbieder.</td></tr></tbody></table><b>4.2. Registraties bieden historische gegevens aan</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Registraties zijn de formele bron voor de gegevens die ze beheren. Formele registraties zoals sector- en basisregistraties zijn een belangrijke basis voor de Nederlandse overheid en er zal op allerlei manieren naar ze worden gerefereerd. Het is belangrijk dat er geen discussie kan ontstaan over welke gegevens er op een bepaald moment onderdeel waren van een registratie, ook in juridische zin.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Nieuwe formele overheidsregistraties die worden ontwikkeld leggen de formele historie van gegevens vast.<br>2. Er wordt expliciet bepaald of er in een gebruikscontext behoefte is aan materiële historie.<br>3. Er wordt bij het ontwikkelen van informatie- en gegevensmodellen expliciet rekening gehouden met historie.<br>4. Registraties bieden de mogelijkheid om historische gegevens op te vragen.<br>5. Gegevens worden niet fysiek verwijderd; als ze niet meer geldig zijn dan wordt alleen vastgelegd dat ze niet meer geldig zijn (tenzij ze om juridische redenen vernietigd moeten worden).<br>6. De historische integriteit van gegevens is geborgd; oude gegevens worden niet overschreven.<br>7. Gegevens en hun historie kunnen worden overgebracht naar een archief om hun duurzame toegankelijkheid te kunnen garanderen.</td></tr></tbody></table><b>4.3. Aanbieders kunnen notificeren over belangrijke gebeurtenissen</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Overheidsorganisaties willen worden geïnformeerd over gebeurtenissen waarop zij moeten acteren. De werkagenda waardegedreven digitaliseren stelt dat overheidsdienstverlening proactief zou moeten zijn en georganiseerd vanuit het perspectief van burgers en ondernemers o.a. aan de hand van levensgebeurtenissen. Dit betekent dat het belangrijk is om informatie over levensgebeurtenissen te delen. </td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Organisaties definiëren expliciet welke (levens)gebeurtenissen zij op willen acteren en welke gegevensuitwisselingen met andere organisaties hiervoor nodig zijn.<br>2. Aanbieders verstrekken notificaties als belangrijke gebeurtenissen plaatsvinden.<br>3. Er zijn mechanismen die borgen dat de notificaties daadwerkelijk worden ontvangen door afnemers.</td></tr></tbody></table><b>5.1. Informatieproducten zijn herleidbaar naar de onderliggende gegevens en regels</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Het is belangrijk dat afnemers van informatieproducten weten hoe deze tot stand zijn gekomen. Ze willen weten welke onderliggende brongegevens zijn gebruikt en welke afleidingsregels daarop zijn toegepast. Hierdoor kunnen ze beter inschatten of de resulterende gegevens aansluiten bij hun informatiebehoefte en of ze voldoende betrouwbaar zijn. Het geeft ze vertrouwen in de mate waarin het informatieproduct aansluit bij hun eigen gebruik. De kwaliteit van de onderliggende brongegevens bepalen de kwaliteit van het informatieproduct.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. De afleidingsregels (en hun documentatie) die zijn gebruikt voor het creëren van het informatieproduct (vanaf de bron) zijn toegankelijk voor de afnemer.<br>2. In metagegevens van informatieproducten is expliciet gemaakt welke administraties zijn gebruikt.<br>3. Liefst zijn ook de specifieke onderliggende gegevens die zijn gebruikt bij de afleiding toegankelijk voor de afnemer (daarbij rekening houdende met privacy).<br>4. Afleidingsregels zijn onder versiebeheer zodat ook historisch inzicht kan worden gegeven in hun werking (en de wet- en regelgeving waarop ze gebaseerd zijn).</td></tr></tbody></table><b>6.1. Gegevens worden zo vroeg mogelijk gevalideerd</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Het valideren van gegevens borgt dat gegevens valide en consistent zijn en is daarmee een belangrijke maatregel voor het borgen van de kwaliteit van gegevens. Dit is met name relevant als gegevens vervolgens worden doorgeleverd aan anderen zodat een mate van kwaliteit is geborgd in de keten. Bepaalde aspecten van kwaliteit zijn zo belangrijk dat gegevens die daar niet aan voldoen zouden moeten worden afgewezen. Dat gaat in ieder geval over de validiteit (structuur en vorm) en consistentie (samenhangend en vrij van tegenspraak) van gegevens, maar kan bijvoorbeeld ook over actualiteit gaan. Zo is bij het controleren van verifieerbare verklaringen belangrijk om te bepalen of ze nog geldig zijn. Door zo vroeg mogelijk te valideren kan snel een terugkoppeling worden gegeven over fouten en is foutherstel het meest eenvoudig en minder kostbaar dan het herstellen van de fout verderop in de keten.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Bronhouders en aanbieders controleren van gegevens die bij hen worden aangeleverd minimaal de validiteit, consistentie en andere aspecten van kwaliteit die tot afwijzing kunnen leiden, voordat ze worden geaccepteerd.<br>2. Validatiediensten worden ook als losse dienst aangeboden zodat partijen zelf kunnen controleren of gegevens voldoen, zonder ze direct ter verwerking aan te bieden.</td></tr></tbody></table><p style="font-size:5px;text-align:right"></p></div></div></body></html>
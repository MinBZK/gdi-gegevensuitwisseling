<html class="frame"><head><meta http-equiv="Content-Type" content="text/html;charset=utf-8"><title>Inleiding</title><script type="text/javascript" src="../../lib/jquery/jquery.min.js"></script><link type="text/css" rel="stylesheet" href="../../lib/bootstrap/css/bootstrap.min.yeti.css"><script type="text/javascript" src="../../lib/bootstrap/js/bootstrap-3.3.2.min.js"></script><link type="text/css" rel="stylesheet" href="../../lib/bootstrap/css/bootstrap.min.yeti.css"><link type="text/css" rel="stylesheet" href="../../css/model.css"><script type="text/javascript" src="../../js/frame2.js"></script></head><body><style>p,ul,ol {font-size: 14px;}h1 {color: #000088;font-family: "Open Sans","Helvetica Neue",Helvetica,Arial,sans-serif;font-size: 150%;font-weight:bold;}h2 {color: #000088;font-family: "Open Sans","Helvetica Neue",Helvetica,Arial,sans-serif;font-size: 120%;font-weight:bold;}h3 {color: #000088;font-family: "Open Sans","Helvetica Neue",Helvetica,Arial,sans-serif;font-size: 110%;font-weight:bold;}li {list-style: disc;}</style><div class="panel panel-default root-panel"><div class="panel-heading root-panel-heading"><b>Inleiding</b></div><div class="panel-body root-panel-body"><h2 id="1.1">1.1 Aanleiding</h2>
<p>De overheid digitaliseert en dat roept vragen op over hoe overheidsorganisaties hun processen, gegevens en systemen moeten inrichten. De Generieke Digitale Infrastructuur (GDI) ondersteunt de digitale overheid met afspraken, standaarden en voorzieningen. In de governancestructuur van het Meerjarenprogramma Infrastructuur Digitale Overheid (MIDO) werken overheidsorganisaties samen aan de doorontwikkeling van de digitale overheid en de GDI. Er is vanuit deze governance een <a href="https://pgdi.nl/files/view/82435cdb-9861-4a46-8152-288f666dc32f/gdi-meerjarenvisie.pdf">meerjarenvisie</a> en een <a href ="https://pgdi.nl/ado">Architectuur Digitale Overheid 2030</a> opgesteld die op hoofdlijnen beschrijft hoe de digitale overheid zich de komende jaren zou moeten doorontwikkelen. De Architectuur Digitale Overheid wordt nader uitgewerkt in vier domeinarchitecturen op het gebied van interactie, toegang, gegevensuitwisseling en infrastructuur.</p>
<p>Gegevensuitwisseling is het domein dat gaat over het uitwisselen van gegevens tussen de informatiesystemen van overheidsorganisaties en met andere organisaties. Deze gegevens worden richting gebruikers ontsloten in de context van het domein interactie. De beveiligde toegang tot gegevens is onderdeel van het domein toegang. Domein infrastructuur ondersteunt de andere domeinen met infrastructurele voorzieningen, zowel software- als hardwarematig.</p>
<p>Het uitwisselen van gegevens vindt op veel plaatsen en niveaus plaats. Het is een inherent onderdeel van wat organisaties doen. Het zou daarom een onderdeel van de cultuur, besturing en competenties van organisaties moeten zijn. In de praktijk blijkt dat organisaties er vaak onvoldoende aandacht aan geven, waardoor het uiteindelijk meer tijd en geld kost, onvoldoende aansluit bij behoeften van gebruikers en niet voldoet aan relevante wet- en regelgeving. Daarnaast zijn er allerlei ontwikkelingen die om aandacht vragen. Zo komt er nieuwe wet- en regelgeving vanuit Europa die aandacht vraagt en nemen de behoeften van gebruikers alleen maar toe. De Europese datastrategie stelt voor om gegevensruimtes in te richten die drempels moeten wegnemen voor het delen en hergebruiken van gegevens. De impact daarvan op overheidsorganisaties wordt steeds duidelijker, maar moet nog verder uitkristalliseren.</p>
<h2 div="1.2">1.2 Dit document</h2>
<p>Dit document beschrijft de domeinarchitectuur voor gegevensuitwisseling, als onderdeel van de Generieke Digitale Infrastructuur. Het is opgesteld in een interbestuurlijke architectuurwerkgroep met vertegenwoordigers van verschillende overheidsorganisaties. Deze zijn ondersteund door bureau MIDO van het ministerie van BZK. Het beschrijft relevant beleid, wet- & regelgeving en ontwikkelingen, en vertaalt deze naar een visie en richting voor de inrichting van gegevensuitwisseling bij overheidsorganisaties. De architectuur geeft richting aan ontwerpkeuzes die in programma's en projecten worden gemaakt. Het speelt een formele rol in de kaderstelling, toezicht en monitoring van programma's en projecten die gefinancierd worden vanuit de MIDO governancestructuur. Het document is vooral gericht op enterprise-, informatie- en data-architecten bij overheidsorganisaties.</p>
<p>Het document is een doorontwikkeling van een eerdere versie van de domeinarchitectuur, maar kent een bredere scope en een andere structuur en opzet. Gegevensuitwisseling is breder geïnterpreteerd dan alleen de technische uitwisseling; het is alles wat nodig is om ervoor te zorgen dat gegevens in een registratie beschikbaar zijn voor gebruik. Het omvat ook dat wat in andere contexten “delen”, "verstrekken" of “databeschikbaarheid” wordt genoemd. Het inwinnen, beheren, gebruiken en archiveren van gegevens is buiten scope omdat het geen aspecten zijn van uitwisseling. Tegelijkertijd is wel het onderwerp metagegevens onderdeel van de scope. De reden is dat metagegevens horen bij de gegevens die worden uitgewisseld en essentieel zijn voor een goede en betekenisvolle uitwisseling van gegevens. Daarmee zijn aspecten voor het creëren en publiceren van dit soort metagegevens wel meegenomen.</p>
<p>Er is voor gekozen om de architectuur in de modelleertaal ArchiMate uit te werken en de details ervan alleen online beschikbaar te stellen. Dit document is daarmee een samenvatting en verwijzing naar details die online te vinden zijn. Het bevat dan ook allerlei links die toegang geven tot meer informatie. De architectuur wordt online ook doorontwikkeld en beheerd in <a href="https://github.com/minbzk/gdi-gegevensuitwisseling">GitHub</a>, waardoor de meest actuele versie daar te vinden is. Daar zijn ook bestanden te vinden die direct kunnen worden ingelezen in het Open Source modelleertool Archi.
</p>
<h2 div="1.3">1.3 Documentstructuur</h2>
<p>De architectuur is ingedeeld in vier onderdelen:</p>
<p><ul><li>De <b>kernbegrippen</b> zijn de kern van de taal zoals deze gehanteerd wordt in dit document en de bijbehorende tekst is een samenvatting van zaken die zijn beschreven in de bijlagen. </li>
<li>De <b>veranderfactoren</b> geven richting aan de architectuur, en bestaan uit beleid, wet- en regelgeving, ontwikkelingen, knelpunten en capability's. </li>
<li>De <b>gewenste situatie</b> beschrijft een architectuurvisie, architectuurprincipes en voorgestelde veranderinitiatieven. De architectuurprincipes zijn de overtuigingen die het hart van de architectuur vormen en die als richtinggevende uitspraken zijn opgeschreven.</li>
<li>De <b>verdieping</b> beschrijft een uitwerking van de architectuurvisie en architectuurprincipes op de onderwerpen gegevensruimtes, metagegevens, communicatieprotocollen, historie en notificeren. De verdiepende delen zijn vooral bedoeld als uitleg van de architectuurprincipes. Ze geven aanvullende inzichten en handreikingen. 
<li>In de <b>bijlagen</b> zijn meer algemene modellen en beschrijvingen opgenomen van de functies, objecten, rollen, voorzieningen, standaarden en begrippen die van toepassing zijn op gegevensuitwisseling. Het beschrijft ook de relatie van de architectuurprincipes met de Architectuur Digitale Overheid en NORA en de betrokkenen bij de totstandkoming van dit document. </li>
</ul>
</p>
<h2 div="1.4">1.4 Relatie met andere architecturen</h2>
<p>Deze domeinarchitectuur is sterk gerelateerd aan de domeinarchitectuur toegang. Dat komt enerzijds omdat het uitwisselen van gegevens in veel gevallen om toegang vraagt en anderzijds omdat er gegevens moeten worden uitgewisseld om te bepalen of toegang kan worden verstrekt. Er is bewust voor gekozen om geen grote delen uit de domeinarchitectuur toegang in te kopiëren in deze architectuur, zodat er één duidelijke bron van informatie over toegang is. De consequentie hiervan is dat lezers wordt gevraagd om de <a href="https://github.com/minbzk/gdi-toegang">domeinarchitectuur toegang</a> ook te lezen om een volledig beeld van gegevensuitwisseling te krijgen. De belangrijkste relaties tussen de beide domeinarchitecturen zijn:
</p>
<p>
<ul>
<li>De functie “verlenen toegang” in domeinarchitectuur gegevensuitwisseling is te beschouwen als een samenvoeging van de functies “authenticeren”, “autoriseren” en “auditing en monitoring” in de domeinarchitectuur toegang.</li>
<li>Functies voor het maken van verifieerbare verklaringen en het gebruik van verifieerbare verklaringen voor het verstrekken van toegang zijn onderdeel van de domeinarchitectuur toegang. Functies voor het beschikbaar stellen en valideren van verifieerbare verklaringen zijn onderdeel van de domeinarchitectuur gegevensuitwisseling.</li>
<li>Regie op gegevens, Self Sovereign Identity en de EDI wallet zijn sterk aan elkaar gerelateerd. De domeinarchitectuur gegevensuitwisseling beschrijft de ontwikkeling en een principe m.b.t. regie op gegevens. De domeinarchitectuur toegang beschrijft de ontwikkeling en geeft toelichting op Self Sovereign Identity. De EDI wallet wordt in beide domeinarchitecturen beschreven.</li>
<li>Gegevensruimtes zijn te zien als een meer geavanceerde vorm van gegevensuitwisseling waarbij datasoevereiniteit en vertrouwen centraal staan. Dat vraagt vooral mechanismen voor toegang. Gegevensruimtes worden daarom in beide domeinarchitecturen beschreven en domeinarchitectuur toegang gaat dieper in op de toegangsaspecten, waarbij vooral Policy Based Access Control relevant is.</li>
</ul>
</p>
<p>Er is ook een relatie met de domeinarchitectuur interactie:</p>
<p>
<ul>
<li>Regie op gegevens, de EDI wallet en het Once Only Technical System (OOTS) zijn sterk aan elkaar gerelateerd en relevant vanuit gegevensuitwisseling en interactie. Beide architecturen besteden aandacht aan regie op gegevens. De domeinarchitectuur gegevensuitwisseling geeft een beschrijving van de EDI wallet en OOTS. De domeinarchitectuur interactie positioneert de EDI wallet in de waardestroom van interactie. </li>
<li>De domeinarchitectuur interactie gaat uit van service-oriëntatie en benoemt het belang van het publiceren van metagegevens om informatie te kunnen vinden. De domeinarchitectuur gegevensuitwisseling geeft een uitwerking van soorten metagegevens.</li>
<li>De uitwisseling van berichten voor burgers en bedrijven is belangrijk vanuit het perspectief van interactie, maar niet uitgewerkt in domeinarchitectuur interactie. De domeinarchitectuur gegevensuitwisseling besteedt hier ook geen aandacht aan.</li>
</ul>
</p>
<p>
Deze domeinarchitectuur is nadrukkelijk afgestemd op de <a href ="https://pgdi.nl/ado">Architectuur Digitale Overheid 2030</a> en de <a href="https://www.noraonline.nl">NORA</a>. Hierdoor is deze domeinarchitectuur te beschouwen als een doorvertaling en concretisering van deze overkoepelende architecturen. Er is een specifieke bijlage in dit document waarin de relatie is gelegd tussen de architectuurprincipes in deze domeinarchitectuur en uitspraken in de Architectuur Digitale Overheid en NORA.</p>
<h2 div="1.5">1.5 Relatie met andere initiatieven2</h2>
<p>Er zijn allerlei andere initiatieven die zijn gerelateerd aan gegevensuitwisseling. Het belangrijkste programma dat er op het moment van schrijven van dit document loopt is het programma Federatief Data Stelsel (FDS), als onderdeel van het programma Interbestuurlijke Data Strategie (IBDS). Er is regelmatig afgestemd met programma FDS om conflicten en overlap te voorkomen. De nadruk in programma FDS ligt op het op een verantwoorde wijze delen van gegevens tussen sectoren. De nadruk in deze architectuur ligt op het in meer algemene zin beschrijven van hoe met gegevensuitwisseling wordt omgegaan. De architectuur van het federatief datastelsel is een verdere concretisering van de domeinarchitectuur, waarin meer specifieke keuzes worden gemaakt.</p>
<p>Andere belangrijke programma's die impact hebben op gegevensuitwisseling zijn het programma Regie op Gegevens, het  programma EDI-stelsel NL en het programma Single Digital Gateway (SDG). De eerste twee programma's hebben onderling een sterke relatie, omdat ze eigenlijk beiden aandacht geven aan de implementatie van de nieuwe eIDAS verordening en het gebruik van European Digital Identity Wallets. Er is afgestemd met deze programma's om dat wat hierover duidelijk is in de architectuur een plek te geven. Dat geldt ook voor het programma Single Digital Gateway, in het kader waarvan het Once Only Technical System (OOTS) wordt geïmplementeerd.</p> 
<p style="font-size:5px;text-align:right">id-f763d8baeed7450a801180ca97a5e0bc</p></div></div></body></html>